+++
title = "Mlynček na cestovinu"
slug = "mlyncek-na-cestovinu"
description = ""
tags = ["pasta"]
categories = ["recipes"]
date = "2012-01-19T21:12:51"
banner = "/wp-content/uploads/2012/01/IMG_0016t.jpg"
+++

K mojím obľúbeným jedlám patria tortellini. Mám dokonca aj dobrý recept na plnku, ale keď som sa ich pokúšala naposledy spraviť, pripomínali asi viac pirohy. Problém bol v ceste, jednak bolo tuhé a potom sa mi ho nepodarilo vyváľkať dostatočne tenko. A tak som si povedala, že si raz zaobstarám mlynček na cestovinu. Tieto vianoce sa k nám mlynček dostavil a ja som sa pustila do výroby cestoviny. Na začiatok iba rezance (tagliatelle), ale výsledok dopadol nad všetky očakávania veľmi dobre, tak sa s vami podelím o postup.

{{< gallery
    "/wp-content/uploads/2012/01/IMG_0001.jpg"
    "/wp-content/uploads/2012/01/IMG_0008.jpg"
    "/wp-content/uploads/2012/01/IMG_0009.jpg"
    "/wp-content/uploads/2012/01/IMG_0011.jpg"
    "/wp-content/uploads/2012/01/IMG_0006.jpg"
    "/wp-content/uploads/2012/01/IMG_0016.jpg"
>}}

**Prísady (pre štyri osoby):**  

* 300g múky
* 2 PL olivového oleja
* 3 vajcia 

**Postup:**  
Pravidlo je, že na jedno vajce treba približne 100g múky. Dobre je ale začať s menším množstvom a v
prípade potreby múku pridávať. Je to jednoduchšie ako cesto riediť. Ja som použila asi 270g. Múku
vymiešame s vajíčkami a pridáme olivový olej. Cesto treba dobre miesiť 5-10 minút, takým tým
klasickým spôsobom (pritlačiť spodnou časťou dlane, prehnúť napoly a opakovať, až kým nie je pekne
hladké a pružné). Vymiesené cesto zabalíme do fólie a dáme oddýchnuť do chladničky na pol hodinu.
Ak sa použije neskôr, môže sa uskladniť aj v mrazničke. Oddýchnuté cesto položíme z fólie rovno na
pomúčenú dosku, lebo bude lepkavé. Rozdelíme ho na niekoľko menších častí. Tie použijeme do
mlynčeka. S každou časťou urobíme nasledovné: Medzi dlaňami spravíme s cesta placku, pomúčime ju z
každej strany a prelisujeme mlynčekom na stupni 1 (najširšie nastavenie). Získaný plát preložíme
napoly, pomúčime z každej strany a prelisujeme ešte raz na tom istom stupni. Postup opakujeme až
kým nedocielime želanú hrúbku plátu. Ja som skončila na stupni 7.  Takýto hotový plát sa dá použiť
na lazane, alebo sa nakrája prípadne vytvaruje na želané tvary. Ja som ho prelisovala cez nádstavec
mlynčeka určený na rezance. Dôležité je múčenie, aby sa cestovina nelepila. Hotová cestovina sa dá
hneď variť 2-3 minútky, alebo nechať vysušiť.
