+++
title = "Nový nájomník"
slug = "novy-najomnik"
description = ""
categories = ["dailylife"]
date = "2012-11-10T18:22:30"
banner = "/wp-content/uploads/2012/11/cumle.jpg"
+++

Už v lietadle na Mallorcu som mala pocit, že necestujeme len dvaja, ale bol to len pocit a v duchu
som si hovorila, že asi dosť nepravdepodobný. Po dovolenke som mala asi dva dni energiu a potom to išlo dolu vodou. Denne som spávala 12 hodín, cez víkend aj
viac a aj napriek tomu som chodila ako mátoha, ráno som vstávala totálne nevyspatá a v robote som
obdržala každý deň nejaký milý opatrný kompliment, že vyzerám hrozne a mala by som so sebou niečo
robiť. V polovici júla som začala byť pomaly presvedčená o malom štuplovi bývajúcom v mojom bruchu,
ale chcela som si byť istá a tak aj keď som predtým Andrejovi pre istotu povedala, že z toho asi
nič nebude, vybrali sme sa do lekárne po test. Myslím, že bol čudný, lebo namiesto 5 minút čakania,
zmodral pomaly skôr, ako som ho stihla použit a tak výrazne, že by som mohla prispieť obrázkom do
letáčiku, ale zase spôsobil, že Andrej bol rozžiarený ako taký vianočný stromček, takže sa oplatil
:)

<em>**Čo o ňom už vieme**

<ul>
	<li>Má strašnú spotrebu energie (mojej) a zakaždým, keď som menej spala alebo z nej minula viac v
robote, si to malé stvorenie vydupalo zvýšenú teplotu a ja som skončila v posteli. A tak som sa
naučila oddychovať.</li>
	<li>Je teplomilné. Stačí, že otvorím chladničku a moje brucho zaplaví čudný pocit chladu, mierne
splasne a ja sa musím jednoducho vzdialiť. Výsledkom je, že brušku obliekam vždy o jednu vrstvu
navyše.</li>
	<li>S chuťami je to divoké, ale vo všeobecnosti začala u nás prevládať slovenská kuchyňa, hlavne
jedlá, ktoré som roky nejedla. No a na kilá môžem jesť paradajky a kyslú kapustu.</li>
	<li>Má rado keď si škrabkám bruško. Vtedy, nech robí čokoľvek, tak s tým prestane a ja mám pocit,
že pripláva k tomu miestu a užíva si to.</li>
	<li>Je tiché a zvedavé. Tažko sa hľadá, keď chceme počuť, ako mu bije srdiečko. Len taký tichý
tlkot a hneď je preč. Ale keď spravíme preliačinu v bruchu a počkáme, po chvíli pripláva a tlkot
začne byť hlasnejší až sa nakoniec pritúli k preliačine a to už ho počujeme hlasno a spokojne tĺcť
až kým ho niečo nevyruší.</li>
	<li>Má rado pohyb. Hlavne okolo 4-5 ráno pravidelne skúša, čím všetkým sa dá pohnúť. Už som si na
to celkom zvykla a tento čas využívam na počúvanie taliančiny.</li>
	<li>Pôvodne som hľadala krémy vhodné na takéto špeciálne bruško s nájomníkom, ale po prečítaní, aké
všetky chemikálie obsahujú, som skončila s bio olejom z vlašských orechov. Myslím, že je s tým
výberom spokojné, hlavne keď ho natiera Andrej svojími veľkými teplými rukami.</li>
</ul>

Vzhľadom na veľa zvedavcov, zaujímajúcich sa o pohlavie nášho štuplíka, som sa rozhodla spraviť takú
malú anketu. Tak smelo zahlasujte, čo si myslíte, že to bude, prípadne, čo by ste nám dopriali :)

