+++
title = "Spomienka"
description = ""
categories = ["dailylife"]
date = "2009-10-23T13:37:46"
+++

Hľadala som nejaké fotky v mojej veľkej databáze obrázkov :)a narazila som na niekoľko zaujimavých
obrázkov, ktoré pravdepodobne okrem mňa a Andrejka ešte ani nikto iný nevidel a ktoré mi
pripomínajú kopu pekných vecí. Všetky tak nejako súvisia s našou svadbou. Keďže domov na Slovensko som prišla až týždeň pred
samotnou svadbou, vždy som iba počúvala, či niekto neposlal svadobné blahoželanie. A tak, keď som
bola konečne na Slovensku, zobrala som všetky pohľadnice a dala ich dohromady. Aj keď na tom
obrázku stále veľa blahoželaní chýba. Dostali sme aj veľa malých darčekov, ktoré zvyčajne zbožňujem
ešte viac než tie veľké, lebo sú maličké, zlatučké a robia ma šťastnou. Dva také som dostala aj od
mojich dvoch veľmi zlatých kamarátiek v Anglicku a aj keď už s nimi nie som v každodennom kontakte,
pomohli mi tu naozaj veľa a ja si na ne vždy rada spomeniem pri pohľade na darčeky. K tomu malému
päťlístku sa mi viaže taká smutná alebo možno zábavná príhoda. Chcela som si to odfotiť, ale keďže
som mala málo svetla, rozhodla som sa to položiť k oknu. No len dosť fúkal vietor a malý päťlístok
odletel preč. Samozrejme, že som bola z toho strašne nešťastná, tak mi môj drahý manžel sľúbil, že
ho pôjdeme pohľadať. Ale spadol na zlú stranu od nášho bytu, kde sme sa nemali ako dostať. Nakoniec
sme ukecali jedného staršieho pána, ktorý býval na tej dobrej strane, aby nás pustil do záhrady.
Teraz si myslím, že musel mať pocit, že sme sa obaja zbláznili. Tak sme sa pol hodinu prechádzali a
pátrali po päťlístku, ale naša misia nebola úspešná. No ak v tom lístku bolo naše šťastie, tak je
úspešne pochované niekde v tej záhrade.

{{< gallery
    "/wp-content/uploads/2009/10/IMG_0503.jpg"
    "/wp-content/uploads/2009/10/IMG_0001.jpg"
    "/wp-content/uploads/2009/10/IMG_0501.jpg"
    "/wp-content/uploads/2009/10/hrncek.jpg"
    "/wp-content/uploads/2009/10/welcome.jpg"
>}}
Tieto dva obrázky som fotila až po svadbe. Malú ružovú šálku som dostala ako darček od Andreja na
Madeire. Trochu som sa naňho raz hnevala, aj keď teraz už naozaj neviem dôvod, ktorý som mala.
Akurát sme vošli do nejakého nákupného centra a zbadali sme obchod so šálkami, ktoré boli roztomilé
a mne sa veľmi páčili, no a Andrej sa mi rozhodol jednu kúpiť. Strávili sme tam celkom dosť času,
lebo Andrej chcel niečo, čo by malo aj rozumný a pekný text a ja som mu odmietla pomáhať v
zisťovaní prekladu. Iba som sa naňho pozerala ako behal s jednotlivými šálkami k predavačke a
snažil sa s ňou dohovoriť o význame. Počas toho som si uvedomila, že sa naňho vlastne vôbec
nehnevám a moje presvedčenie o tom znásobil výsledný text. Amo te Para sempre znamená Milujem ťa
navždy. Na poslednom obrázku je len to, čo som si našla v izbe, keď som sa vrátila do Anglicka.
Pripravila to pre mňa moja skvelá spolubývajúca.
