+++
title = "Na výlete do Ameriky"
description = ""
tags = ["panoramas","usa","newyork"]
categories = ["travelling"]
date = "2009-05-01T17:52:17"
+++

Tak sme sa po dlhom sľubovaní konečne naozaj vybrali navštíviť Miška s Ivkou v ďalekej Amerike.
Vyrazili sme hneď ráno o štvrtej, aby sme stihli let z Viedne (som naozaj vďačná mojím skvelým
rodičom, že kvôli nám vstali a odviezli nás). Maličkým lietadlom sme sa presunuli do Dusseldorfu,
kde sme si dali povestný praclík, kávičku, ja som si spravila zásobu gumených medvedíkov a
posilnení sme sa vybrali v ústrety veľkému lietadlu a sedem hodinovému letu. Môj drahý manžel celú cestu prespal, zobudila som ho len párkrát, keď bolo treba jesť. Ja som
prečítala všetko naokolo, napísala kus článku a užívala si veľký priestor v lietadle, ktorý bol
úžasný v porovnaní s lietadlami, ktorými obvykle letím. A potom sme uvideli z okienka zem a
roztrúsené domčeky a nakoniec aj vzdialenú sochu slobody a to už sme pristávali v New Jersey.

Hneď na letisku som zistila, že ľúbozvúčná anglická angličtina je na míle vzdialená od americkej a
iba som naťahovala uši, aby som im rozumela. Najväčšiu zábavu z toho mal samozrejme ako vždy
Andrej. Druhým, tentokrát spoločným pozorovaním bole, že všetko bolo veľké ... autá, cesty, budovy
a väčšina ľudí, takže sme sa len obzerali na všetky strany. S Ivkou sme počkali na taxík, ktorý ale
čudne chrčal už na začiatku a vládal nás odviesť iba kúsok za letisko, kde sme presadli do oveľa
pohodlnejšieho autíčka, ktoré nás odviezlo až do cieľa. Jedenáste poschodie bolo dostatočne vysoko
na moju prvú panorámu a pohľad z neho bol tiež veľmi pekný.

{{< panorama "/wp-content/uploads/2011/04/winview.jpg"  >}}