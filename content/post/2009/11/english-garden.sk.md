+++
title = "Anglická záhrada"
description = ""
tags = ["germany","munich","park"]
categories = ["travelling"]
date = "2009-11-25T21:52:41"
+++

Pravdu povediac vôbec netuším, prečo sa tento park volá Englischer Garten (anglická záhrada). Možno
preto, že je tak pekne upravený so skvele pokoseným trávnikom a krásnymi chodníčkami. Je to jeden z
najväčších verejných parkov na svete a je zjavne veľmi obľúbený na relax a prechádzky, na rôzne
športy alebo len proste na čítanie dobrej knihy. Tento park mi vlastne pripomenul Central Park na
Manhattane, ale tento je dokonca väčší.


{{< gallery
    "/wp-content/gallery/germany/munich/englischergarten/IMG_0032.JPG"
    "/wp-content/gallery/germany/munich/englischergarten/IMG_0033.JPG"
    "/wp-content/gallery/germany/munich/englischergarten/IMG_0034.JPG"
    "/wp-content/gallery/germany/munich/englischergarten/IMG_0035.JPG"
>}}

Jediné, čo sme o tomto parku vedeli, keď sme doňho vchádzali bolo, že je v čom nejaká čínska veža
(Chinesischer Turm). Všimli sme si tiež mapu parku so všetkými chodníkmi a dôležitými bodmi v čom a
dohodli sme sa, že prejdeme krížom cez celý park, po ceste pozrieme vežu a potom pôjdeme U-Bahnom
späť do centra mesta. Bolo naozaj teplé slnečné počasie ako stvorené na prechádzku. Objavili sme aj
malý chrám postavený v gréckom štýle nazývaný Monopteros (Apolov chrám) na malom kopci, ktorý bol
ako som neskôr čítala vytvorený umelo a tiež malé vodopády, ktoré dokonca podľa všetkého využívajú
v čase dostatočného množstva vody surféri.

{{< gallery
    "/wp-content/gallery/germany/munich/englischergarten/IMG_0030.JPG"
    "/wp-content/gallery/germany/munich/englischergarten/IMG_0031.jpg"
    "/wp-content/gallery/germany/munich/englischergarten/IMG_0040.jpg"
    "/wp-content/gallery/germany/munich/englischergarten/IMG_0041.jpg"
>}}

Tak sme sa nakoniec dostali k čínskej veži. Bola tu kopa ľudí, ktorí dávali dokopy drevené stánky
určené na vianočné trhy a niekoľko ľudí ozdobovalo veľký strom. Niektoré stánky boli už aj otvorené
a ponúkali ľuďom klobásky a pivo. Keďže mi môj milovaný manžel sľúbil, že ma zoberie na pivo
nazývané weissbier (kvasinkové pivo), na chvíľu sme si posedeli, vychutnali si pivo a atmosféru
parku.

{{< gallery
    "/wp-content/gallery/germany/munich/englischergarten/IMG_0044.jpg"
    "/wp-content/gallery/germany/munich/englischergarten/IMG_0045.jpg"
    "/wp-content/gallery/germany/munich/englischergarten/IMG_0046.jpg"
    "/wp-content/gallery/germany/munich/englischergarten/IMG_0047.jpg"
>}}

Na svoju obranu len poviem, že aj keď to tak asi nevyzerá, to pivo som fakt nevypila celé sama a
Andrej mi s ním dosť pomohol :). Keďže sme si mysleli, že sme tak niekde v polovici parku, našli
sme najbližšiu mapu, aby sme si pozreli zvyšok plánovanej cesty. No a v tom momente sme si
uvedomili, že mapa, ktorú sme videli predtým ukazovala len prvú polovicu parku a že sme tak
nanajvýš niekde v jeho štvrtine. No ale ja som presvedčená o tom, že tento park je jedným z našich
naozaj najobľúbenejších miest v Mníchove a určite ešte budem mať kopu príležitostí spraviť veľa
ďaľších fotiek a časom si pozrieme všetky časti parku.
