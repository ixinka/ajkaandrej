+++
title = "Krčmový kvíz"
description = ""
tags = ["england"]
categories = ["dailylife"]
date = "2009-11-02T18:17:38"
+++

Neoslavujem Halloween, pretože si po prvé myslím, že je to americký sviatok a po druhé, že Deň
všetkých svätých je o niečom inom a myslím, že spomínať na blízkych je oveľa krajšia tradícia. Ako
každý rok aj tento som úplne na Halloween zabudla, až kým nám niekto nezaklopal na dvere. Keď sa to
zopakovalo aj druhýkrát a pri dverách stálo malé zlaté dieťa oblečené ako tekvica, moja
spolubývajúca vybehla do obchodu kúpiť plnú misku sladkostí. Potom sme mali ešte pár návštevníkov a
ja som si myslela, že je po sviatku.


Na druhý deň, na deň všetkých svätých, sme sa vybrali do krčmy v Coventry. Popíjali sme cider (niečo
ako jablkový alebo hruškový mušt), kecali sme a pozorovali niekoľko ľudí prezlečených za drakulu
alebo niečo pokryté krvou a pod. Ale ozajstný dôvod, prečo sme išli v nedeľu do krčmy som zistila
až trochu neskôr. Existuje jedna veľmi anglická tradícia robiť kvízy vo väčšine krčiem každú nedeľu
alebo utorok. Cítila som sa naozaj hlúpo, keď som mojím kamarátom oznámila, že o tom počujem
prvýkrát ( a oni sa na mňa tiež dosť divne pozerali :)). A tak sme počkali, kým nejaký chlapík s
papiermi na vypĺňanie odpovedí a obrázkami nešiel okolo a potom sme už iba pozorne počúvali otázky
a snažili sa vyplniť odpovede. Tento kvíz bol špeciálny, lebo sa celý týkal samých príšer a
hororov. Jedna sada otázok bola zameraná na porovnanie dvojice chlapíkov, ktorý z nich bol vačší
zabiják. Tiež sme sa pokúšali spoznať pár príšer z obrázkov, ktoré hrali v nejakých filmoch.
Úprimne sa priznávam, že som nemala ani len šajnu o polovici tých otázok, ale nebola som sama :)a
zábavné to bolo aj tak. No tak som sa zase raz naučila niečo nové a tradičné.
