+++
title = "Obhajoba"
description = ""
tags = ["england"]
categories = ["dailylife"]
date = "2011-03-01T19:12:08"
banner = "/wp-content/uploads/2011/03/praca.jpg"
+++

Pre všetkých, ktorým som v piatok zmizla z dohľadu na skype a spolu so mnou aj môj drahý Andrej mám
nasledovné vysvetlenie. Ja som v piatok odletela do Anglicka a Andrejko bol offline, aby nemusel
zatĺkať a vysvetľovať, kde som zmizla. V pondelok ma čakali obhajoby mojej dizertačky a tak som strávila predĺžený víkend predtým
konzultáciami s vedúcimi, pripravovaním prezentácie a opätovným čítaním mojej práce a článkov.
Nebolo by to Anglicko, aby zase nebolo niečím výnimočné oproti ostatným krajinám a pri obhajobách v
tejto krajine človek pochopí, prečo sa to volá obhajoba. Nie je to len formálna záležitosť, pri
ktorej študent odprezentuje svoju prácu hromadnému obecenstvu a má istý titul. Prácu dostanú do rúk
dvaja odborníci z danej oblasti, jeden interný, jeden externý, ktorí prácu prečítajú do detailov a
spíšu si všemožné poznámky a podajú správu univerzite. Vy ani vaši vedúci nemáte prístup k týmto
informáciam a tak len odhadujete, aký názor budú mať na vašu prácu, čo ich bude zaujímať a pár dni
strávite nad čítaním článkov, ktoré títo dvaja publikovali, aby ste sa o nich naučili čo najviac.
Na obhajobách sa stretnete s nimi dvoma a jedným človekom z univerzity, ktorý je tam ako svedok,
ale nemá právo zasahovať do obhajoby. V podstate tam môžu prísť aj vedúci, ale tiež nemôžu nič
hovoriť a tak radšej nervózne prešľapujú dve hodiny v kancelárií, čo je obvyklá doba obhajoby.
Existujú štyri spôsoby, ako možu obhajoby dopadnúť. Prvá je, že prejdete bez akýchkoľvek zmien, ale
to je veľmi zriedkavý prípad, lebo sa vždy nájde nejaký ten preklep v práci, ktorý treba opraviť.
Druhá možnosť sú minimálne zmeny, keď treba niečo prepísať opraviť alebo pridať zabudnutú definíciu
a pod. Tretia možnosť sú veľké zmeny. Táto možnosť je problém, lebo vačšinou treba dorobiť nejaký
experiment resp. štúdiu. Ale v zásade to stále nie je katastrofa, lebo keď to dorobíte, tak ste
prešli, akurát to stojí veľa času. Posledná možnosť je neprejsť vôbec, tomu by mal v zásade predísť
vedúci, ale stáva sa aj také. Celé je to o komunikačných a presviedčacích schopnostiach.

{{< gallery
    "/wp-content/uploads/2011/03/praca.jpg"
>}}<a> href="http://www.ajka-andrej.com/wp-content/uploads/2011/03/praca.jpg"></a>V pondelok ráno
som chytila takú zvláštnú náladu a nemohla som sa prestať usmievať. S vedúcim som ešte pokecala o
veciach typu, čo je najväčším novým poznatkom mojej práce, aká je hlavná hypotéza, ako sa dajú
aplikovať poznatky v realite a rozšíriť na iné aplikácie. Potom som do seba napchala niečo na
jedenie, sladké keksy a kakao na nervy. Vodu, ktorú som vypila by som mohla rátať na litre a stále
som mala pocit, že som dehydrovaná. Poobede ma ešte chytila triaška a o pol tretej ma prišiel
vyzdvihnúť svedok obhajoby. Po kratkej prezentácií najdôležitejších bodov práce sa začali pýtať
otázky všemožného druhu, ktoré ma ku podivu nezaskočili. A potom sme začali detailne prechádzať
celú prácu, skúmajúc všetky detaily cielov, experimentov, použitej štatistiky atď. Vďaka
presklenenej miestnosti som občas zazrela jedného vedúceho popíjať kakao sledujúc, čo sa u nás deje
a druhého vykúkajúceho každú chvíľu z kancelárie. Moja obhajoba trvala tri hodiny aj desať minút.
Mala som z nej síce dobrý pocit, ale rozprávať a vysvetľovať tak dlho v kuse bolo enormne
vyčerpávajúce. Potom som čakala 20 minút mimo, kým sa rozhodli, aký bude verdikt. Prešla som s
malými zmenami, ktoré musím prepísať v práci a poďakovali mi za dobrú diskusiu. Moji vedúci sa
tvárili neuveriteľne š?astne a ja som dopíjala ďalší liter vody. Výsledok sme oslávili aj s
kolegami dobrou večerou a večer som v momente zaspala.

Toľko víkendové zhrnutie. Momentálne som už v rukách môjho starostlivého manžela a strašne si užívam
ten pocit pri pomyslení, že už to mám za sebou.
