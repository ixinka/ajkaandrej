+++
title = "Knedľa"
slug = "knedla"
description = ""
tags = ["cooking"]
categories = ["dailylife"]
date = "2011-01-17T11:08:45"
banner = "/wp-content/uploads/2011/01/IMG_0013t.jpg"
+++

Človek, ktorý žije dlhšie v zahraničí väčšinou po čase zistí, že mu chýba nejaké jedlo alebo
surovina, ktorú by v rodnej krajine zohnal na každom rohu a v cudzej krajine po nej niet ani chýru
ani slychu. V Anglicku som si tak nejako zvykla, že mak je niečo ako nebezpečná droga, poriadny chlieb treba
hľadať v poľskom obchode, výber syrov je mierne obmedzený a hlavne nájsť niečo neodtučnené je
celkovo problém. Na druhej strane som ale začala jesť viac zeleniny a rýb a naučila som sa v
kuchyni viac používať čínsku sójovú omáčku, cesnak a zázvor. V Bavorsku sa problém s pečivom a
syrmi vytratil no a makovníky, buchty, či slivkové koláče sú samozrejmosťou. Tvaroh majú dobrý, aj
keď ten taký hrudkový sme nenašli. O bryndzi zatiaľ iba snívame, ale možno ešte niečo podobné
nájdeme na miestnych salašoch.

{{< gallery
    "/wp-content/uploads/2011/01/IMG_0016.jpg"
    "/wp-content/uploads/2011/01/IMG_0013.jpg"
>}}

Jediné, čo mi tu v podstate asi najviac chýbalo bola klasická knedľa a až doteraz som bola zmierená
s tým, že sa ju naučím robiť sama, keď som ju zrazu úplnou náhodou (hľadala som lístkové cesto)
zbadala a naviac pri nej ležali ešte aj parené buchty. Jedny boli so slivkovým lekvárom a
priloženým balíčkom s makom na posypanie. To už som sa ale musela oprieť o chladiaci box, aby som
to predýchala :). Knedľu sme si hneď zobrali a spravili k nej segedínsky guláš a ja som zistila,
ako málo stačí ku šťastiu.
